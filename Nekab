নেকাব না খোলায় ছাত্রীকে পরীক্ষা দিতে না দেওয়ার অভিযোগ ওঠা খাগড়াছড়ির মাটিরাঙা সরকারি ডিগ্রি কলেজের অধ্যক্ষ অধ্যাপক মো. কামাল হোসেন মজুমদারকে বিশেষ ভারপ্রাপ্ত কর্মকর্তা (ওএসডি) করা হয়েছে। তাকে কলেজ থেকে প্রত্যাহার করে মাধ্যমিক ও উচ্চশিক্ষা অধিদপ্তরে (মাউশি) সংযুক্ত করা হয়েছে। বৃহস্পতিবার  শিক্ষা মন্ত্রণালয়ের এক প্রজ্ঞাপন থেকে এ জানা গেছে। 
 
গত ১৩ ডিসেম্বর বিকেলে কলেজ কেন্দ্রে বাংলাদেশ উন্মুক্ত বিশ্ববিদ্যালয়ের (বাউবি) সমাজতত্ত্ব পরীক্ষার দিন উম্মে আনজুমান আরা নামে এক ছাত্রী নেকাব না খোলায় পরীক্ষা দিতে পারেননি বলে অভিযোগ করেন। এ ঘটনায় মাটিরাঙা সরকারি ডিগ্রি কলেজের অধ্যক্ষ ও পরীক্ষার কেন্দ্রসচিব কামাল হোসেন মজুমদারকে দায়ী করেন ওই ছাত্রী।
